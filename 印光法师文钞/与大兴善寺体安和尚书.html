<!DOCTYPE html>
<html xmlns="http://www.w3.org/1999/xhtml" lang="zh" xml:lang="zh">
<head>
            <meta charset="utf-8"/>
        <meta name="viewport" content="width=device-width, initial-scale=1.0, user-scalable=yes"/>
                <title>布袋阁 - 与大兴善寺体安和尚书</title>
                    <link rel="preconnect" href="https://fonts.gstatic.com">
            <link href="https://fonts.googleapis.com/css2?family=Noto+Serif+SC&family=Noto+Serif+TC&display=swap" rel="stylesheet">
            <link rel="stylesheet" href="https://cdnjs.cloudflare.com/ajax/libs/twitter-bootstrap/4.5.3/css/bootstrap.min.css" integrity="sha512-oc9+XSs1H243/FRN9Rw62Fn8EtxjEYWHXRvjS43YtueEewbS6ObfXcJNyohjHqVKFPoXXUxwc+q1K7Dee6vv9g==" crossorigin="anonymous"/>
            <link rel="stylesheet" href="/css/style.css"/>
            <link rel="stylesheet" href="https://cdn.jsdelivr.net/npm/bootstrap-icons@1/font/bootstrap-icons.min.css">
            </head>
<body>
    <div class="container">
        <!-- bdr= budai reader-->
        <div class="row">
            <div class="col">
                                    <div class="bdr-nav-bar bdr-top">
                    <div class="bdr-breadcrumb">
                        <nav aria-label="breadcrumb">
    <ol class="breadcrumb">
            <li class="breadcrumb-item"><a href="/index.html">首页</a></li>
            <li class="breadcrumb-item"><a href="/印光法师文钞/index.html">印光法师文钞</a></li>
        </ol>
</nav>
                    </div>
                    <div class="bdr-neighbors bdr-top mx-auto">
                        <div class="clearfix">
    <span class="float-left">
    <!--&#10094;-->
        &#171;
            <a href="/印光大师文钞菁华录/index.html">印光大师文钞菁华录<!--small> : 前页</--small--></a>
        </span>
    <span class="float-right">
            <a href="/印光法师文钞/与悟开师书.html"><!--small>后页 : </small-->与悟开师书</a>
        &#187;
    <!--&#10095;-->
    </span>
</div>
                    </div>
                </div>
                                </div>
        </div>
        <div class="row">
            <div class="col">
                <div class="content mx-auto">
                                            <div class="text-center">
                            <h2>与大兴善寺体安和尚书</h2>
                        </div>
                    <p><span class="夹注">(戊戌年稿。教行理三，唯约教论。今以教理约教，行果约机，谓依教理以起行，行满方克证果也。)</span></p>
<p>教理行果，乃佛法之纲宗。忆佛念佛，实得道之捷径。在昔之时，随修一法，而四者皆备。即今之世，若舍净土，则果证全无。良以去圣时遥，人根陋劣。匪仗佛力，决难解脱。</p>
<p>夫所谓净土法门者，以其普摄上中下根，高超律教禅宗，实诸佛彻底之悲心，示众生本具之体性。汇三乘五性，同归净域。导上圣下凡，共证真常。九界众生离此法，上不能圆成佛道。十方诸佛舍此法，下不能普利群生。
所以往圣前贤，人人趣向。千经万论，处处指归。自华严导归之后，尽十方世界海诸大菩萨，无一不求生净土。由祇园演说以来，凡西天东土中一切著述，末后皆结归莲邦。粤自大教东流，庐山创兴莲社，一倡百和，无不率从。
而其大有功而显著者，北魏则有<span class="人名">昙鸾</span>，<span class="人名">鸾</span>乃不测之人也。因事至南朝见<span class="人名">梁武帝</span>，后复归北。<span class="人名">武帝</span>每向北稽首曰，<span class="人名">鸾</span>法师，肉身菩萨也。陈隋则有<span class="人名">智者</span>。唐则有<span class="人名">道绰</span>，踵<span class="人名">昙鸾</span>之教，专修净业。一生讲净土三经，几二百遍。<span class="人名">绰</span>之门出<span class="人名">善导</span>，以至<span class="人名">承远</span>，<span class="人名">法照</span>，<span class="人名">少康</span>，<span class="人名">大行</span>，则莲风普扇于中外矣。由此诸宗知识，莫不以此道密修显化，自利利他矣。</p>
<p>至如禅宗，
若单提向上，则一法不立，佛尚无著落处，何况念佛求生净土。此真谛之一泯一切皆泯，所谓实际理地，不受一尘，显性体也。
若确论修持，则一法不废，不作务即不食，何况念佛求生净土。此俗谛之一立一切皆立，所谓佛事门中，不舍一法，显性具也。
必欲弃俗谛而言真谛，则非真谛也。如弃四大五蕴而觅心性，身既不存，心将安寄也。
若即俗谛以明真谛，乃实真谛也。如在眼曰见，在耳曰闻，即四大五蕴而显心性也。
此从上诸祖密修净土之大旨也。但未广显传述，故非深体祖意，则不得而知。然于百丈立祈祷病僧，化送亡僧之规，皆归净土。
又曰，修行以念佛为稳当。及<span class="人名">真歇了</span>，谓净土一法，直接上上根器，傍引中下之流。
又曰，洞下一宗，皆务密修，以净土见佛，尤简易于宗门。
又曰，乃佛乃祖，在教在禅，皆修净土，同归一源。可以见其梗概矣。</p>
<p>及至<span class="人名">永明</span>大师，以古佛身，乘愿出世。方显垂言教，著书传扬。又恐学者路头不清，利害混乱，遂极力说出一<span class="书名">四料简偈</span><a href="#fn1" class="footnote-ref" id="fnref1" role="doc-noteref"><sup>1</sup></a>。可谓提大藏之纲宗，作歧途之导师。使学者于八十字中，顿悟出生死证涅槃之要道。其救世婆心，千古未有也。其后诸宗师，皆明垂言教，偏赞此法。如<span class="人名">长芦赜</span>，<span class="人名">天衣怀</span>，<span class="人名">圆照本</span>，<span class="人名">大通本</span>，<span class="人名">中峰本</span>，<span class="人名">天如则</span>，<span class="人名">楚石琦</span>，<span class="人名">空谷隆</span>等，诸大祖师。虽宏禅宗，偏赞净土。</p>
<p>至<span class="人名">莲池大师</span>参<span class="人名">笑岩</span>大悟之后，则置彼而取此。以净业若成，禅宗自得。喻已浴大海者，必用百川水。身到<span class="地名">含元殿</span>，不须问<span class="地名">长安</span>。自后<span class="人名">蕅益</span>，<span class="人名">截流</span>，<span class="人名">省庵</span>，<span class="人名">梦东</span>等诸大祖师，莫不皆然。盖以因时制宜，法须逗机。若不如是，则众生不能得度矣。自兹厥后，佛法渐衰。加以国家多故，则法轮几乎停转。虽有知识，各攻其业。以力不暇及，置此道于不问。有谈及此事，闻者若将浼焉。幸有一二大心缁白，刊刻流布。令祖教不灭，使来哲得闻，实莫大之幸也。</p>
<p>弟以阐提出家，自揣根性庸劣，罪业洪深。故于宗教二途，概不敢妄行染指。惟于仗佛慈力，带业往生一法，颇生信向。十余年来，悠悠虚度，毫未得益。但自西徂东，由北至南，往返万余里，阅人多矣。其有平日自命通宗通教，视净土若秽物，恐其污己者，临终多是手忙脚乱，呼爷叫娘。其有老实头持戒念佛，纵信愿未极，瑞相不现，皆是安然命终。其故何哉，良由心水澄清，由分别而昏动。识波奔涌，因佛号以渟凝。所以上智不如下愚，弄巧反成大拙也。</p>
<p>伏愿和尚发菩提心，宏扬此法。倘净土经论，尽皆通彻，则何幸如之。若或未尽钻研，或恐违背本宗，不敢称性发挥，当权将宗教两门工夫，暂时歇手。凡有阐扬净土者，平心和气读之。使扬禅抑净之心，无丝毫芥蒂。必究佛祖偏赞之所以，四众遵违之利害。则不被门庭隔碍，而敢于一切禅教律人前，称性发挥，无复畏惮矣。</p>
<p>然净土书多，最要唯<span class="书名">十要</span>。<span class="书名">十要</span>中断疑生信，尤推<span class="书名">或问</span>，<span class="书名">直指</span>，<span class="书名">合论</span>，为破坚冲锐之元勋也。其外<span class="书名">净土圣贤录</span>，历载诸菩萨祖师居士妇女，及恶人畜生往生事迹。读之则知历代禅教律诸四众求生净土，如群星之拱北，众水之朝东。而<span class="书名">龙舒净土文</span>，言浅义周，词详理备，为接引初机第一要书。若欲普利众生者，此书万不可忽也。弟昔遇善子平<a href="#fn2" class="footnote-ref" id="fnref2" role="doc-noteref"><sup>2</sup></a> 者言，寿不过三十八，今适满其数。恐无常倏至，所以专持佛号，预待临终。设无常果至，则后会无期。兼欲雪在家毁谤佛法之罪，故不避忌讳，略采野芹，献于饱餐王膳大富长者座下。祈悯而纳之，福我秦邦<a href="#fn3" class="footnote-ref" id="fnref3" role="doc-noteref"><sup>3</sup></a> 。提<span class="人名">永明</span>之正令，遵<span class="人名">莲池</span>之遗规。使自他同出生死，幽显共生西方。则净土兴而宗风不坠，众生福而国运常亨。所谓<span class="引文">移花赚蝶至，买石得云饶</span><a href="#fn4" class="footnote-ref" id="fnref4" role="doc-noteref"><sup>4</sup></a> 。书此大旱望雨之诚，用卜同归莲邦之庆。祈垂海涵，则法门幸甚，众生幸甚。</p>
<section class="footnotes" role="doc-endnotes">
<hr />
<ol>
<li id="fn1" role="doc-endnote"><p>《四料简偈》：</p>
<blockquote>
<p>有禅无净土，十人九蹉路，阴境若现前，瞥尔随他去；<br />
无禅有净土，万修万人去，但得见弥陀，何愁不开悟；<br />
有禅有净土，犹如带角虎，现世为人师，来生作佛祖；<br />
无禅无净土，铁床并铜柱，万劫与千生，没个人依怙。</p>
</blockquote>
<a href="#fnref1" class="footnote-back" role="doc-backlink">↩︎</a></li>
<li id="fn2" role="doc-endnote"><p>子平：指八字算命<a href="#fnref2" class="footnote-back" role="doc-backlink">↩︎</a></p></li>
<li id="fn3" role="doc-endnote"><p>秦邦：此处指陕西。大兴善寺在陕西西安，而陕西古为秦国。<a href="#fnref3" class="footnote-back" role="doc-backlink">↩︎</a></p></li>
<li id="fn4" role="doc-endnote"><p>移花…：出自唐 姚合《武功县中作三十首》<a href="#fnref4" class="footnote-back" role="doc-backlink">↩︎</a></p></li>
</ol>
</section>
                                    </div>
                    <div class="bdr-navigator position-fixed bg-secondary">
        <nav>
            <div class="nav nav-pills" id="navTab" role="tablist">
                <a class="nav-link" href=""
                   data-toggle="popover" data-trigger="hover" data-placement="right" data-content="首页/书籍列表">
                    <i class="bi-house bi"></i>
                                    </a>
                <a class="nav-link" id="outlines-tab" href="#nav-panel-outlines" role="tab"
                   aria-controls="outlines" aria-selected="false"
                   data-toggle="popover" data-trigger="hover" data-placement="right" data-content="目录/科判">
                    <i class="bi-list-ul bi"></i>
                                    </a>
                <a class="nav-link" id="bookmarks-tab" href="#nav-panel-bookmarks" role="tab"
                   aria-controls="bookmarks" aria-selected="false"
                   data-toggle="popover" data-trigger="hover" data-placement="right" data-content="书签">
                    <i class="bi-bookmarks bi"></i>
                                    </a>
                <a class="nav-link" id="config-tab" href="#nav-panel-config" role="tab" aria-controls="config"
                   aria-selected="false"
                   data-toggle="popover" data-trigger="hover" data-placement="right" data-content="设置">
                    <i class="bi-gear bi"></i>
                                    </a>
            </div>
        </nav>
    </div>
    <div class="bdr-panel position-fixed shadow">
        <div class="tab-content" id="navTabPanels">
            <div class="tab-pane fade" id="nav-panel-outlines" role="tabpanel" aria-labelledby="outlines-tab">
                <div class="outlines">
                                    </div>
            </div>
            <div class="tab-pane fade" id="nav-panel-bookmarks" role="tabpanel" aria-labelledby="bookmarks-tab">
                ...
            </div>
            <div class="tab-pane fade" id="nav-panel-config" role="tabpanel" aria-labelledby="config-tab">...config
            </div>
        </div>
    </div>
            </div>
        </div>
        <div class="row">
            <div class="col">
                <div class="bdr-nav-bar bdr-bottom">
                                            <div class="bdr-neighbors bdr-bottom mx-auto">
                            <div class="clearfix">
    <span class="float-left">
    <!--&#10094;-->
        &#171;
            <a href="/印光大师文钞菁华录/index.html">印光大师文钞菁华录<!--small> : 前页</--small--></a>
        </span>
    <span class="float-right">
            <a href="/印光法师文钞/与悟开师书.html"><!--small>后页 : </small-->与悟开师书</a>
        &#187;
    <!--&#10095;-->
    </span>
</div>
                        </div>
                                    </div>
            </div>
        </div>
        <div class="row">
            <div class="col my-5"></div>
        </div>
    </div>
        <script src="https://cdnjs.cloudflare.com/ajax/libs/jquery/3.5.1/jquery.min.js"
            integrity="sha512-bLT0Qm9VnAYZDflyKcBaQ2gg0hSYNQrJ8RilYldYQ1FxQYoCLtUjuuRuZo+fjqhx/qtq/1itJ0C2ejDxltZVFg=="
            crossorigin="anonymous"></script>
    <!--script src="https://cdnjs.cloudflare.com/ajax/libs/twitter-bootstrap/4.5.3/js/bootstrap.min.js"
            integrity="sha512-8qmis31OQi6hIRgvkht0s6mCOittjMa9GMqtK9hes5iEQBQE/Ca6yGE5FsW36vyipGoWQswBj/QBm2JR086Rkw=="
            crossorigin="anonymous"></script-->
    <script src="https://cdnjs.cloudflare.com/ajax/libs/twitter-bootstrap/4.5.3/js/bootstrap.bundle.min.js"
            integrity="sha512-iceXjjbmB2rwoX93Ka6HAHP+B76IY1z0o3h+N1PeDtRSsyeetU3/0QKJqGyPJcX63zysNehggFwMC/bi7dvMig=="
            crossorigin="anonymous"></script>

    <script>
        $(function () {
            // nav tab
            $('#navTab .nav-link[role="tab"]').click(function (e) {
                e.preventDefault();
                let tab = $(this);
                if (tab.hasClass('active')) {
                    tab.removeClass('active');
                    tab.attr('aria-selected', false);
                    $(tab.attr('href')).removeClass(['active', 'show']);
                } else {
                    tab.tab('show');
                }
            });
            // popover
            $('[data-toggle="popover"]').popover()
            // outline collapse
            $('.outline li').each(function (x, e) {
                let item = $(e);
                item.find('ul').length ? item.addClass('inode') : '';
            }).click(function (e) {
                e.stopPropagation();
                $(this).toggleClass('active')
            });
            // 章节目录打开到当前页面
            $('.outline a[href="' + decodeURI(window.location.pathname) + '"]').parents('li').addClass('active');
        });
        window.hypothesisConfig = function () {
            return {
                //"openSidebar": true,
                "showHighlights": true
            };
        };
    </script>
    <script async src="https://hypothes.is/embed.js"></script>
</body>
</html>
