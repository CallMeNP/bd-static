<!DOCTYPE html>
<html xmlns="http://www.w3.org/1999/xhtml" lang="zh" xml:lang="zh">
<head>
            <meta charset="utf-8"/>
        <meta name="viewport" content="width=device-width, initial-scale=1.0, user-scalable=yes"/>
                    <meta name="dc.relation.ispartof" content="doc-id.budai.org"/>
            <meta name="dc.identifier" content="np/2020/12/20/09-08-55_CST"/>
                <title>布袋阁 - 印光大师文钞菁华录 - 八、释普通疑惑</title>
                    <link rel="preconnect" href="https://fonts.gstatic.com">
            <link href="https://fonts.googleapis.com/css2?family=Noto+Serif+SC&family=Noto+Serif+TC&display=swap" rel="stylesheet">
            <link rel="stylesheet" href="https://cdnjs.cloudflare.com/ajax/libs/twitter-bootstrap/4.5.3/css/bootstrap.min.css" integrity="sha512-oc9+XSs1H243/FRN9Rw62Fn8EtxjEYWHXRvjS43YtueEewbS6ObfXcJNyohjHqVKFPoXXUxwc+q1K7Dee6vv9g==" crossorigin="anonymous"/>
            <link rel="stylesheet" href="/css/style.css"/>
            <link rel="stylesheet" href="https://cdn.jsdelivr.net/npm/bootstrap-icons@1/font/bootstrap-icons.min.css">
            </head>
<body>
    <div class="container">
        <!-- bdr= budai reader-->
        <div class="row">
            <div class="col">
                                    <div class="bdr-nav-bar bdr-top">
                    <div class="bdr-breadcrumb">
                        <nav aria-label="breadcrumb">
    <ol class="breadcrumb">
            <li class="breadcrumb-item"><a href="/index.html">首页</a></li>
            <li class="breadcrumb-item"><a href="/印光大师文钞菁华录/index.html">印光大师文钞菁华录</a></li>
        </ol>
</nav>
                    </div>
                    <div class="bdr-neighbors bdr-top mx-auto">
                        <div class="clearfix">
    <span class="float-left">
    <!--&#10094;-->
        &#171;
            <a href="/印光大师文钞菁华录/七、分禅净界限.html">七、分禅净界限<!--small> : 前页</--small--></a>
        </span>
    <span class="float-right">
            <a href="/印光大师文钞菁华录/九、谕在家善信/index.html"><!--small>后页 : </small-->九、谕在家善信</a>
        &#187;
    <!--&#10095;-->
    </span>
</div>
                    </div>
                </div>
                                </div>
        </div>
        <div class="row">
            <div class="col">
                <div class="content mx-auto">
                                            <div class="text-center">
                            <h2>八、释普通疑惑</h2>
                        </div>
                    <p><span class="夹注">内分理事、心性、悟证、宗教、持咒、出家、谤佛、戒律、中阴、四土、舍利、臂香、境界、神通、外道、胜缘诸聚。</span></p>
<p>●<span class="夹注">以下论理事</span>世出世间之理，不出心性二字。世出世间之事，不出因果二字。（断无有无因而得果者，亦断无有作善业而得恶果者。见《正编·劝爱惜物命说》。）众生沉九界，如来证一乘，于心性毫无增减。其所以升沉迥异，苦乐悬殊者，由因地之修德不一，致果地之受用各别耳。阐扬佛法，大非易事。唯谈理性，则中下不能受益。专说因果，则上士每厌闻熏。然因果、心性，离之则两伤，合之则双美。故梦东云：“善谈心性者，必不弃离于因果。而深信因果者，终必大明乎心性。此理势所必然也。”<span class="出处">（正）与佛学报馆书</span></p>
<p>●净土，约事则实有至极庄严之境象，约理则唯心所现。良以心清净故，致使此诸境界悉清净。理与事固不能分张，不过约所重之义，分事分理耳。汝但详看《宗教不宜混滥论》中，真俗二谛之文理，及约境所喻之义，自可了知矣。（论中真俗二谛之文理，及约境所喻之义，已采入本编“论宗教”一节，阅之即知。编者敬注。）事理二法，两不相离。由有净心，方有净境。若无净境，何显净心？心净则佛土净，是名心具。若非心具，则因不感果矣。<span class="出处">（三）复马宗道书</span></p>
<p>●以大悟一法不立之理体，力行万行圆修之事功，方是空有圆融之中道。空解脱人，以一法不修为不立，诸佛称为可怜悯者。莲池大师云：“着事而念能相续，不虚入品之功。执理而心实未通，难免落空之祸。”以事有挟理之功，理无独立之能故也。吾人学佛，必须即事而成理，即理而成事。理事圆融，空有不二，始可圆成三昧，了脱生死。若自谓我即是佛，执理废事，差之远矣。当用力修持，一心念佛，从事而显理，显理而仍注重于事，方得实益。<span class="出处">（三）息灾法会法语</span></p>
<p>●事持者，信有西方阿弥陀佛，而未达是心作佛，是心是佛。但以决志愿求生故，如子忆母，无时暂忘。此未达理性，而但依事修持也。理持者，信西方阿弥陀佛，是我心具，是我心造。心具者，自心原具此理。心造者，依心具之理而起修，则此理方能彰显，故名为造。心具即理体，心造即事修。心具，即是心是佛。心造，即是心作佛。是心作佛，即称性起修。是心是佛，即全修在性。修德有功，性德方显。虽悟理而仍不废事，方为真修。否则便堕执理废事之狂妄知见矣。故下曰：“即以自心所具所造洪名，为系心之境，令不暂忘也。”此种解法，千古未有。实为机理双契，理事圆融。非法身大士，孰克臻此！以事持纵未悟理，岂能出于理外。不过行人自心未能圆悟。既悟焉，则即事是理。岂所悟之理，不在事中乎？理不离事，事不离理，事理无二。如人身心，二俱同时运用。断未有心与身，彼此分张者。达人则欲不融合而不可得。狂妄知见，执理废事，则便不融合矣。<span class="出处">（正）复马契西书九</span></p>
<p>●此心周遍常恒，如虚空然。吾人由迷染故，起诸执着。譬如虚空，以物障之，则便不周遍、不常恒矣。然不周遍、不常恒者，乃执着妄现。岂虚空果随彼所障之物，遂不周遍、不常恒乎？是以凡夫之心，与如来所证之不生不灭之心，了无有异。其异者，乃凡夫迷染所致耳，非心体原有改变也。弥陀净土，总在吾人一念心性之中。（蕅师所谓：“信自性中实有西方现成佛道之弥陀如来，唯心中实有庄严之极乐世界，深心弘愿，决志求生。”即是此意。编者敬注。）则阿弥陀佛，我心本具。既是我心本具，固当常念。既能常念，则感应道交。修德有功，性德方显，事理圆融，生佛不二矣。故曰：“以我具佛之心，念我心具之佛。岂我心具之佛，而不应我具佛之心耶？”<span class="出处">（正）同上</span></p>
<p>●此之心性，具无量德。不变随缘，随缘不变。在凡不减，在圣不增。由迷悟之不同，致十界之差别。即此十界，一一无非心具心造，心作心是。求生西方，即真无生。以生乎心具心造、心作心是之西方，非彼执理废事，空有其名，实无其境之西方也。乃决定生而无有生相，决定无生而无有无生之相之生无生也。以信愿念佛，求生于自己心具心造、心作心是之西方，故虽生而无有生相，虽无生而不住无生之相。此《生无生论》之大旨也。<span class="出处">（三）净土生无生论讲义序</span></p>
<p>●寂照不二，真俗圆融之义，下文极为发挥显示，何不体认以求了解乎？今先将此四字之义说明，则自势如破竹，一了俱了矣。上说“吾心本具之道，与吾心固有之法，原是寂照不二，真俗圆融”。何名为寂？即吾不生不灭之心体。有生灭便不名寂。何名为照？即吾了了常知之心相。不了了常知，便不名照。何名为真？即常寂常照之心体，原是真空无相，一法不立。何名为俗？俗即假义，谓虽则一法不立，而复万法俱备，万德圆彰。（万法、万德即事相也，事故名俗。）寂即是体，照即是体之相状与力用耳。此体、相、用三，原是一法。具此三义，故曰“寂照不二”。真即是理性，俗即是事修。此理性本具事修之道，此事修方显理性之德（所谓全性起修，全修在性也），故曰“真俗圆融”也。下去“离念离情，不生不灭”，谓此寂照真俗之体相理事，均皆离念离情，不生不灭也。详观下喻，并所断之数句，自可了然于心矣。如仍不了，则是宿欠修习。但至诚恳切持佛名号，待业障一消，则明如观火，必有相视而笑之一日也。<span class="出处">（三）复叶聘臣书</span></p>
<p>●夫三谛、三观，乃佛法中之纲要。约理性说，则名为谛，谛即理。约修持说，则名为观，观即修也。真谛一法不立，俗谛万法圆备。观真谛之理，名为空观。观俗谛之理，名为假观。空观乃观其一法不立之真如法性，此并空有两空之空，此即《心经》“诸法空相”之空相。不但色空、空空，并菩提、涅槃亦空。若有一法不空，不名真空。此三观空观之空，何可以万事不管不做当之？俗谛之俗，非鄙俗、雅俗之俗，乃以建立施设，名之为俗。假亦非真假之假，亦建立施设之假。观俗谛之理之观，名为假观者，以真谛一法不立之性体，圆具六度万行诸法圆备之功德。此即《心经》“诸法空相”之诸法，何可以凡夫当之乎？凡夫，乃苦集二谛所摄。此空假乃圆教圆妙道理，二乘尚非其分，况凡夫乎？<span class="出处">（续）复江易园书四</span></p>
<p>●“色不异空，空不异色，色即是空，空即是色”四句，最难领会。诸家所注，各摅所见。依光愚见，色当体不可得，空岂有空之实际可得乎？下二句，重释上二句之义。实即色与空，均不可得耳。“受想行识，亦复如是”，即是照见五蕴皆空。五蕴既皆不可得，即是真空实相，故曰“是诸法空相”。此诸法空相，故无生、灭、垢、净、增、减，及五阴、六入、十二处、十八界、四谛、十二因缘、六度，及智慧与涅槃耳。（涅槃，即“得”字之实际。）唯其实相中，无此凡圣等法，故能从凡至圣，修因克果。譬如屋空，方能住人。若其不空，人何由住？由空，而方可真修实证。若不空，则无此作用耳。切不可误会。误会，则破坏诸佛正法。以理为事，是名邪见，不名知法，宜详思之。<span class="出处">（续）复念佛居士书</span></p>
<p>●观世音菩萨，以深般若照见五蕴皆空。五蕴，即百法之略称耳。既见其空，则五蕴悉成深般若矣。（内之根身，外之器界，五蕴包含净尽。能见其是空，则即五蕴，离五蕴。法法头头，皆是大解脱法门，大涅槃境界矣。见《正编·复宁波某居士书》。）如佛光一照，群暗皆消，更无少暗之或留者。学道之士，识此关要，则性相显密，悉是一如。否则随语生执，了无指归。入海算沙，徒劳辛苦。<span class="出处">（三）百法明门论讲义序</span></p>
<p>●《大般若》广约佛法、众生法，以明心法，有六百卷之多。此经略约心法，以明佛法、众生法。文仅二百六十字，而十法界因果事理，无不毕具。以约摄博，了无遗义。若约而言之，则“照见五蕴皆空，度一切苦厄”二句，复为全经枢纽。再约而言之，只一“照”字，便可法法圆彰，法法圆泯，彰泯俱寂，一真彻露。诚可谓如来之心印，《大藏》之纲宗，九法界之指南，《大般若》之关键。义不可思议，功德亦不可思议。<span class="出处">（正）心经浅解序</span></p>
<p>● <span class="夹注">以下论心性</span>夫心者，即寂即照，不生不灭，廓彻灵通，圆融活泼，而为世出世间一切诸法之本。虽在昏迷倒惑具缚凡夫之地，直下与三世诸佛，敌体相同，了无有异。故曰：心、佛、众生，三无差别。但以诸佛究竟证得，故其功德力用，彻底全彰。凡夫全体迷背，反承此功德力用之力，于六尘境，起贪瞋痴，造杀盗淫。因惑造业，因业感苦。惑、业、苦三，互相引发。因因果果，相续不断。经尘点劫，长受轮回。纵欲出离，末由也已。喻如暗室触宝，不但不得受用，反致被彼损伤。迷心逐境，背觉合尘，亦复如是。如来悯之，为说妙法，令其返妄归真，复本心性。初则即妄穷真，次则全妄即真。如风息波澄，日暖冰泮，即波冰以成水。波冰与水，原非二物。当其未澄未泮之前，较彼既澄既泮之后，体性了无二致，相用实大悬殊。所谓修德有功，性德方显。若唯仗性德，不事修德，则尽未来际，永作徒具佛性、无所恃怙之众生矣。故《般若心经》云：“观自在菩萨，行深般若波罗蜜多时，照见五蕴皆空，度一切苦厄。”夫五蕴者，全体即是真如妙心，但由一向迷背，遂成幻妄之相。妄相既成，一真即昧。一真既昧，诸苦俱集。如风动则全水成波，天寒则即柔成刚。照以甚深般若，则了知迷真成妄，全妄即真。如风息日暖，复还水之本体耳。故知一切诸法，皆由妄情所现。若离妄情，则当体全空。以故四大咸失本性，六根悉可互用。所以菩萨不起灭定，现诸威仪。眼根作耳根佛事，耳根作眼根佛事。入地如水，履水如地。水火不能焦濡，虚空随意行住。境无自性，悉随心转。故《楞严》云：“若有一人发真归元，十方虚空，悉皆消殒。”乃照见五蕴皆空之实效也。归者，归投、归还，即返照回光，复本心性之义。然欲返照回光，复本心性，非先归心三宝，依教奉行不可。既能归心三宝，依教奉行，自可复本心源，彻证佛性。既得复本心源，彻证佛性，方知自心至宝，在迷不减，在悟不增。但以顺法性故，则得受用，违法性故，反受损伤，而利害天渊迥别耳。<span class="出处">（正）归心堂跋</span></p>
<p>●众生者，未悟之佛。佛者，已悟之众生。其心性本体，平等一如，无二无别。其苦乐受用，天地悬殊者，由称性顺修、背性逆修之所致也。其理甚深，不易宣说。欲不费词，姑以喻明。诸佛致极修德，彻证性德。譬如大圆宝镜，其体是铜。知有光明，日事揩磨。施功不已，尘尽光发。高台卓竖，有形斯映。大而天地，小而尘毛，森罗万象，炳然齐现。正当万象齐现之时，而复空洞虚豁，了无一物。诸佛之心，亦复如是。断尽烦恼惑业，圆彰智慧德相。尽来际以安住寂光，常享法乐。度九界以出离生死，同证涅槃。众生全迷性德，毫无修德。譬如宝镜蒙尘，不但毫无光明，即铜体亦被锈遮，而不复现。众生之心，亦复如是。若知即此铜体不现之废镜，具有照天照地之光明。从兹不肯废弃，日事揩磨。初则略露铜质，次则渐发光明。倘能极力尽磨，一旦尘垢净尽，自然遇形斯映，照天照地矣。然此光明，镜本自具，非从外来，非从磨得。然不磨，则亦无由而得也。众生背尘合觉，返妄归真，亦复如是。渐断烦惑，渐增智慧。迨至功圆行满，则断无可断，证无可证。圆满菩提，归无所得。神通智慧，功德相好，与彼十方三世一切诸佛，了无异致。然虽如此，但复本有，别无新得。若唯任性德，不起修德，则尽未来际，常受生死轮回之苦，永无复本还元之日矣。<span class="出处">（正）潮阳佛教会演说四</span></p>
<p>●一切众生，皆有佛性。而佛与众生，心行受用，绝不相同者，何也？以佛则背尘合觉，众生则背觉合尘。佛性虽同，而迷悟迥异，故致苦乐升沉，天渊悬殊也。若能详察三因佛性之义，则无疑不破，无人不欲修习矣。三因者，正因、了因、缘因也。一、正因佛性，即我人即心本具之妙性，诸佛所证真常之法身。此则在凡不减，在圣不增。处生死而不染，居涅槃而不净。众生彻底迷背，诸佛究竟圆证。迷证虽异，性常平等。二、了因佛性，此即正因佛性所发生之正智。以或由知识，或由经教，得闻正因佛性之义，而得了悟。知由一念无明，障蔽心源。不知六尘境界，当体本空，认为实有。以致起贪瞋痴，造杀盗淫。由惑造业，因业受苦。反令正因佛性，为起惑造业受苦之本。从兹了悟，遂欲反妄归真，冀复本性也。三、缘因佛性，缘即助缘。既得了悟，即须修习种种善法，以期消除惑业，增长福慧。必令所悟本具之理，究竟亲证而后已。请以喻明。正因佛性，如矿中金，如木中火，如镜中光，如谷中芽。虽复本具，若不了知，及加烹炼、钻研、磨砻、种植、雨泽等缘，则金、火、光、芽，永无发生之日。是知虽有正因，若无缘、了，不能得其受用。此所以佛视一切众生皆是佛，而即欲度脱。众生由不了悟，不肯修习善法，以致长劫轮回生死，莫之能出。如来于是广设方便，随机启迪。冀其返妄归真，背尘合觉。<span class="出处">（正）陈了常往生发隐</span></p>
<p>●真性在未证前，随恶缘则成烦恼，而仍不变。随善缘、净缘而成菩提，亦不变。譬如真金打做马桶、夜壶，虽日盛粪，而金性仍然不变。打做佛像、菩萨像，虽极其贵重，而金性仍然不变。世间人各具佛性，而常造恶业，如以金做马桶、夜壶，太不知自重了。<span class="出处">（三）复吕智明书</span></p>
<p>●佛光者，十法界凡圣生佛，即心本具之智体也。此体灵明洞彻，湛寂常恒。不生不灭，无始无终。竖穷三际，而三际由之坐断。横遍十方，而十方以之消融。谓之为空，则万德圆彰。谓之为有，则一尘不立。即一切法，离一切相。在凡不减，在圣不增。虽则五眼莫能觑，四辩莫能宣。而复法法承他力，处处得逢渠。但由众生从未悟故，不但不得受用，反承此不思议力，起惑造业，由业感苦。致令生死轮回，了无已时。以常住之真心，受生灭之幻报。譬如醉见屋转，屋实不转。迷谓方移，方实不移。全属妄业所现，了无实法可得。以故我释迦世尊，示成佛道，彻证佛光时，叹曰：“奇哉奇哉！一切众生，皆具如来智慧德相。但以妄想执着，不能证得。若离妄想，则一切智、自然智、无碍智，则得现前。”《楞严》云：“妙性圆明，离诸名相，本来无有世界众生。因妄有生，因生有灭。生灭名妄，灭妄名真。是称如来无上菩提，及大涅槃，二转依号。”盘山云：“心月孤圆，光吞万象。光非照境，境亦不存。心境俱亡，复是何物？”沩山云：“灵光独耀，迥脱根尘。体露真常，不拘文字。心性无染，本自圆成。但离妄念，即如如佛。”是知佛祖种种言教，无非指示众生本具心性，令其返迷归悟，复本还元而已。<span class="出处">（正）佛光月报序</span></p>
<p>●一切众生，具有佛性常光。举凡明暗、通塞、远近，悉皆彻照无遗。固不假日月灯明，方能有见也。无奈众生迷昧本性，背觉合尘。致佛性常光，变作烦恼无明。不但暗塞远处不能见，即近在目前，若无日月灯光，虽泰山亦不能见，况其他乎？由是轮回生死苦海，如盲无导，了无出期。<span class="出处">（正）李夫人燃灯记</span></p>
<p>●<span class="夹注">以下论悟证</span>二空理，唯言悟，则利根凡夫即能。如圆教名字位中人，虽五住烦恼，毫未伏断，而所悟与佛无二无别。（五住者，见惑为一住，思惑为三住，此二住于界内；尘沙惑、无明惑共为一住，此二住于界外。）若约宗说，则名大彻大悟。若约教说，则名大开圆解。大彻大悟，与大开圆解，不是依稀仿佛明了而已。如庞居士闻马祖：“待汝一口吸尽西江水，即向汝道。”当下顿亡玄解。大慧杲闻圆悟：“薰风自南来，殿阁生微凉。”亦然。智者诵《法华》，至《药王本事品》：“是真精进，是名真法供养如来。”豁然大悟，寂尔入定。亲见灵山一会，俨然未散。能如是悟，方可名大彻大悟，大开圆解。若云证实相法，则非博地凡夫之所能为。南岳思大禅师，智者之得法师也。有大智慧，有大神通。临终有人问其所证，乃曰：“我初志期铜轮。（即十住位，破无明，证实相，初入实报，分证寂光。初住即能于百三千大千世界，示作佛身，教化众生。二住则千，三住则万，位位增数十倍，岂小可哉！）但以领众太早，只证铁轮而已。”（铁轮，即第十信位。初信断见惑，七信断思惑，八、九、十信破尘沙、伏无明。南岳思示居第十信，尚未证实相法。若破一品无明，即证初住位，方可云证实相法耳。）智者大师，释迦之化身也。临终有问：“未审大师证入何位？”答曰：“我不领众，必净六根。（即十信位，获六根清净，如《法华经·法师功德品》所明。）损己利人，但登五品。”（五品，即观行位，圆伏五住烦恼，而见惑尚未断除。）蕅益大师临终有偈云：“名字位中真佛眼，未知毕竟付何人？”（名字位人，圆悟藏性，与佛同俦。而见思尚未能伏，何况乎断。末世大彻大悟人，多多是此等身分。五祖戒为东坡，草堂清作鲁公，犹其上者。次则海印信为朱防御女。又次则雁荡僧为秦氏子桧。良以理虽顿悟，惑未伏除，一经受生，或致迷失耳。藏性，即如来藏妙真如性，乃实相之异名。）蕅益大师示居名字，智者示居五品，南岳示居十信。虽三大师之本地，皆不可测。而其所示名字、观行、相似三位，可见实相之不易证，后进之难超越。实恐后人未证谓证，故以身说法，令其自知惭愧，不敢妄拟故耳。三大师末后示位之恩，粉骨碎身，莫之能报。汝自忖度，果能越此三师否乎？若曰：念佛阅经，培植善根，往生西方之后，常侍弥陀，高预海会，随其功行浅深，迟早必证实相。则是决定无疑之词，而一切往生者之所同得而共证也。<span class="出处">（正）复永嘉某居士书五</span></p>
<p>●又二空，即我空、法空。我空者，谓于五阴色受想行识中，了知若色若心（色即色法，下四即心法），悉皆因缘和合而生，因缘别离而灭，了无主宰之实我可得。法空者，于五阴法，了知当体全空。《心经》“照见五蕴皆空”，即是其义。只此法空之理，即是实相。由破无明，证实相，故曰“度一切苦厄”也。实相者，法身理体，圆离生灭、断常、空有等相，而为一切诸相之本，最为真实，故名实相。此之实相，生佛同具。而凡夫、二乘，由迷背故，不能得其受用。<span class="出处">（正）同上</span></p>
<p>●悟者，了了分明，如开门见山，拨云见月。又如明眼之人，亲见归路。亦如久贫之士，忽开宝藏。证者，如就路还家，息步安坐。亦如持此藏宝，随意受用。悟则大心凡夫，能与佛同。证则初地不知二地举足下足之处。识此悟、证之义，自然不起上慢，不生退屈。而求生净土之心，万牛亦难挽回矣。<span class="出处">（正）同上</span></p>
<p>●佛法，诸宗修持，必到行起解绝，方有实益。愚谓“起”之一字，义当作“极”。唯其用力之极，故致能所双忘，一心彻露。行若未极，虽能观念，则有能有所，全是凡情用事，全是知见分别，全是知解，何能得其真实利益？唯其用力及极，则能所情见消灭，本有真心发现。故古有死木头人，后来道风，辉映古今，其利益皆在“极”之一字耳。<span class="出处">（正）复范古农书一</span></p>
<p>●念佛所重在往生。念之至极，亦能明心见性。非念佛于现世了无所益也。（念极情忘，心空佛现。则于现生之中，便能亲证三昧。见《正编·与徐福贤书》。）昔明教嵩禅师，日课十万声观音圣号，后于世间经书，悉皆不读而知。<span class="出处">（正）复谢诚明书</span></p>
<p>●<span class="夹注">以下论宗教</span>克论佛法大体，不出真俗二谛。真谛则一法不立，所谓实际理地，不受一尘也。俗谛则无法不备，所谓佛事门中，不舍一法也。教则真俗并阐，而多就俗说。宗则即俗说真，而扫除俗相。须知真俗同体，并非二物。譬如大圆宝镜，虚明洞彻，了无一物。然虽了无一物，又复胡来则胡现，汉来则汉现，森罗万象俱来则俱现。虽复群相俱现，仍然了无一物。虽复了无一物，不妨群相俱现。宗则就彼群相俱现处，专说了无一物。教则就彼了无一物处，详谈群相俱现。是宗则于事修而明理性，不弃事修。教则于理性而论事修，还归理性。正所谓称性起修，全修在性，不变随缘，随缘不变，事理两得，宗教不二矣。教虽中下犹能得益，非上上利根不能大通，以涉博故。宗虽中下难以措心，而上根便能大彻，以守约故。教则世法佛法，事理性相，悉皆通达，又须大开圆解（即宗门大彻大悟也），方可作人天导师。宗则参破一个话头，亲见本来，便能阐直指宗风。佛法大兴之日，及佛法大通之人，宜依宗参究。喻如僧繇画龙，一点睛则即时飞去。佛法衰弱之时，及夙根陋劣之士，宜依教修持。喻如拙工作器，废绳墨则终无所成。<span class="出处">（正）宗教不宜混滥论</span></p>
<p>●<span class="夹注">以下论持咒</span>持咒以不知义理，但只至诚恳切持去。竭诚之极，自能业消智朗，障尽福崇。其利益有非思议所能及者。<span class="出处">（正）复张云雷书二</span></p>
<p>●持咒一法，但可作助行。不可以念佛为兼带，以持咒作正行。（但须主助分明，则助亦归主。见《正编·复永嘉某居士书一》。）夫持咒法门，虽亦不可思议。而凡夫往生，全在信愿真切，与弥陀宏誓大愿，感应道交，而蒙接引耳。若不知此意，则法法头头，皆不思议，随修何法，皆无不可，便成“无禅无净土，铁床并铜柱，万劫与千生，没个人依怙”矣。若知自是具缚凡夫，通身业力，匪仗如来宏誓愿力，决难即生定出轮回。方知净土一法，一代时教，皆不能比其力用耳。持咒诵经，以之植福慧，消罪业，则可矣。若妄意欲求神通，则所谓舍本逐末，不善用心。倘此心固结，又复理路不清，戒力不坚，菩提心不生，而人我心偏炽，则着魔发狂，尚有日在。夫欲得神通，须先得道，得道则神通自具。若不致力于道，而唯求乎通，且无论通不能得，即得则或反障道。故诸佛诸祖，皆严禁之，而不许人修学焉。<span class="出处">（正）复永嘉某昆季书</span></p>
<p>●<span class="夹注">以下论出家</span>夫佛法者，乃九法界公共之法。无一人不当修，亦无一人不能修。持斋念佛者多，推其效则法道兴隆，风俗淳善。此则唯恐其不多，愈多则愈美也。至于出家为僧，乃如来为住持法道，与流通法道而设。若其立向上志，发大菩提，研究佛法，彻悟自性，宏三学而偏赞净土，即一生以顿脱苦轮，此亦唯恐不多，多多则益善也。若或稍有信心，无大志向，欲藉为僧之名，游手好闲，赖佛偷生。名为佛子，实是髡民。即令不造恶业，已是法之败种，国之废人。倘或破戒造业，贻辱佛教。纵令生逃国法，决定死堕地狱。于法于己，两无所益。如是则一尚不可，何况众多？古人谓：“出家乃大丈夫之事，非将相所能为。”乃真语实语，非抑将相而扬僧伽也。良以荷佛家业，续佛慧命，非破无明以复本性，宏法道以利众生者，不能也。以后求出家者，第一要真发自利利他之大菩提心，第二要有过人天姿，方可薙落。否则不可。至若女人有信心者，即令在家修行，万万不可令其出家。恐其或有破绽，则污败佛门不浅矣。男若真修，出家更易，以其参访知识，依止丛林也。女若真修，出家反难，以其动辄招世讥嫌，诸凡难随己意也。如上拣择剃度，不度尼僧，乃末世护持佛法，整理法门之第一要义。<span class="出处">（正）复谢融脱书二</span></p>
<p>●唯我释子，以成道利生为最上报恩之事。且不仅报答多生之父母，并当报答无量劫来四生六道中一切父母。不仅于父母生前而当孝敬，且当度脱父母之灵识，使其永出苦轮，常住正觉。故曰释氏之孝，晦而难明者也。虽然，儒之孝，以奉养父母为先者也。若释氏辞亲出家，岂竟不顾父母之养乎？夫佛制，出家必禀父母。若有兄弟子侄可托，乃得禀请于亲，亲允方可出家，否则不许剃落。其有出家之后，兄弟或故，亲无倚托，亦得减其衣钵之资，以奉二亲。所以长芦有养母之芳踪。（宋长芦宗赜禅师，襄阳人，少孤，母陈氏鞠养于舅家。及长，博通世典。二十九岁出家，深明宗要。后住长芦寺，迎母于方丈东室，劝令念佛求生净土，历七年，其母念佛而逝。事见《净土圣贤录》。）道丕有葬父之异迹。（道丕，唐宗室，长安人。生始周岁，父殁王事。七岁出家。年十九，世乱谷贵，负母入华山，自辟谷，乞食奉母。次年往霍山战场，收聚白骨，虔诵经咒，祈得父骨。数日，父骨从骨聚中跃出，直诣丕前。乃掩余骨，负其父骨而归葬焉。事见《宋高僧传》。）故经云：“供养父母功德，与供养一生补处菩萨功德等。”亲在，则善巧劝谕，令其持斋念佛，求生西方。亲殁，则以己读诵修持功德，常时至诚为亲回向。令其永出五浊，长辞六趣。忍证无生，地登不退。尽来际以度脱众生，令自他以共成觉道。如是乃为不与世共之大孝也。<span class="出处">（正）佛教以孝为本论</span></p>
<p>●<span class="夹注">以下论谤佛</span>佛之愍念众生，前自无始，后尽未来，上自等觉菩萨，下及六道凡夫，无一人不在大悲誓愿弥纶之中。譬如虚空，普含一切，森罗万象，乃至天地，悉所包容。亦如日光，普照万方，纵令生盲，毕世不见光相，然亦承其光照，得以为人。使无日光照烛，便无生活之缘，岂必亲见光相者，方为蒙恩乎？彼世智辩聪者，以己拘墟之见，辟驳佛法，谓其害圣道而惑世诬民，与生盲骂日，谓无光明者，了无有异。一切外道，咸皆窃取佛经之义，以为己有。更有窃取佛法之名，以行邪法。是知佛法，乃世出世间之道本也。犹如大海，潜行地中，其滋润流露，则为万川，而万川无一不归大海。彼谤佛者，非谤佛也，乃自谤耳。以彼一念心性，全体是佛。佛始如是种种说法教化，冀彼舍迷归悟，亲证自己本具佛性而已。以佛性最为尊重，最可爱惜，故佛不惜如是之勤劳，即不信受，亦不忍弃舍耳。使众生不具佛性，不堪作佛。佛徒为如是施设，则佛便是世间第一痴人，亦是世间第一大妄语人。彼天龙八部、三乘贤圣，尚肯护卫依止乎哉？<span class="出处">（正）佛遗教经解序</span></p>
<p>●世人未读佛经，不知佛济世度生之深谋远虑，见韩、欧、程、朱等辟佛，便以崇正辟邪为己任，而人云亦云，肆口诬蔑。不知韩、欧绝未看过佛经。韩之《原道》，只“寂灭”二字，是佛法中话，其余皆《老子》、《庄子》中话。后由大颠禅师启迪，遂不谤佛。欧则唯韩是宗，其辟佛之根据，以王政衰而仁义之道无人提倡，故佛得乘间而入。若使知前所述佛随顺机宜，济世度生之道，当不至以佛为中国患，而欲逐之也。欧以是倡，学者以欧为宗师，悉以辟佛是则是效。明教大师，欲救此弊，作《辅教编》，上仁宗皇帝。仁宗示韩魏公，韩持以示欧。欧惊曰：“不意僧中有此人也，黎明当一见之。”次日，韩陪明教往见，畅谈终日，自兹不复辟佛。门下士受明教之教，多皆极力学佛矣。程、朱读佛大乘经，亲近禅宗善知识，会得经中“全事即理”，及宗门“法法头头会归自心”之义，便以为大得。实未遍阅大小乘经，及亲近各宗善知识。遂执理废事，拨无因果，谓：“佛所说三世因果、六道轮回，乃骗愚夫愚妇奉彼教之根据，实无其事。”且谓：“人死，形既朽灭，神亦飘散，纵有锉斫舂磨，将何所施？神已散矣，令谁托生？”由是恶者放心造业，善者亦难自勉。<span class="出处">（续）佛学图书馆缘起</span></p>
<p>●<span class="夹注">以下论戒律</span>至言持戒，且先守佛两句略戒。其戒唯何？曰：“诸恶莫作，众善奉行。”此两句，包罗一切戒法，了无有遗。此系如来《戒经》中语。文昌帝君引而用之于《阴骘文》，切勿谓原出于《阴骘文》也。此两句，泛泛然视之，似无奇特。若在举心动念处检点，则能全守无犯，（凡起心动念，不许萌一念之不善，则诸戒均可圆持。见《续编·复宋慧湛书》。）其人已深入于圣贤之域矣。<span class="出处">（三）复陈飞青书</span></p>
<p>●律，不独指粗迹而已，若不主敬存诚，即为犯律。而因果又为律中纲骨。若人不知因果，及瞒因昧果，皆为违律。念佛之人，举心动念，常与佛合，则律、教、禅、净，一道齐行矣。<span class="出处">（正）复谢诚明书</span></p>
<p>●三皈五戒，为入佛法之初门。修余法门，皆须依此而入。况即生了脱之至简至易、至圆至顿之不思议净土法门耶？不省三业，不持五戒，即无复得人身之分。况欲得莲华化生，具足相好光明之身耶？<span class="出处">（正）复高邵麟书三</span></p>
<p>●受戒一事，若男子出家为僧，必须入堂习仪，方知丛林规矩，为僧仪则。则游方行脚，了无妨阻。否则十方丛林，莫由住止。若在家女人，家资丰厚，身能自主，诣寺受戒，亦非不可。至于身家穷困，何必如此？但于佛前恳切至诚，忏悔罪业一七日，自誓受戒。至第七日，对佛唱言：“我弟子福贤，誓受五戒，为满分优婆夷。（优婆夷，此云近事女，谓既受五戒，堪事佛故。满分者，五戒全持也。）（男子受戒，名优婆塞，此云近事男。编者敬注。）尽形寿不杀生，尽形寿不偷盗，尽形寿不淫欲（若有夫女，则曰不邪淫），尽形寿不妄语，尽形寿不饮酒。”如是三语，即为得戒。但自志心受持，功德并无优劣。切勿谓自誓受戒者，为不如法。此系《梵网经》中如来圣训。<span class="出处">（正）与徐福贤书</span></p>
<p>●<span class="夹注">以下论中阴</span>中阴者，即识神也。非识神化为中阴，即俗所谓灵魂者。言中阴七日一死生，七七日必投生等，不可泥执。中阴之死生，乃即彼无明心中，所现之生灭相而言，不可呆作世人之死生相以论也。中阴受生，疾则一弹指顷，即向三途六道中去。迟则或至七七，并过七七日等。初死之人，能令相识者，或见于昼夜。与人相接，或有言论。此不独中阴为然。即已受生善恶道中，亦能于相识亲故之前，一为现形。此虽本人意念所现，其权实操于主造化之神祇。欲以彰示人死神明不灭，及善恶果报不虚耳。否则阳间人不知阴间事，则人死形既朽灭，神亦飘散之论，必至群相附和。而举世之人，同陷于无因无果，无有来生后世之邪见深坑。将见善者则亦不加惕厉以修德，恶者便欲穷凶极欲以造恶矣。天地鬼神，欲人明知此事，故有亡者现身于人世，阳人主刑于幽冥等。皆所以辅弼佛法，翼赞治道。其理甚微，其关系甚大。此种事，古今载籍甚多，然皆未明言其权之所自，并其事之关系之利益耳。<span class="出处">（正）复范古农书二</span></p>
<p>●死之已后，尚未受生于六道之中，名为中阴。若已受生于六道中，则不名中阴。其附人说苦乐事者，皆其神识作用耳。投生，必由神识与父母精血和合。是受胎时，即已神识住于胎中。生时，每有亲见其人之入母室者，乃系有父母交媾时，代为受胎。迨其胎成，本识方来，代识随去也。圆泽之母，怀孕三年。殆即此种情事耳。此约常途通论。须知众生业力不可思议。如净业已成者，身未亡而神现净土。恶业深重者，人卧病而神婴罚于幽冥。命虽未尽，识已投生。迨至将生，方始全分心神附彼胎体。此理固亦非全无也。当以有代为受胎者，为常途多分耳。三界诸法，唯心所现。众生虽迷，其业力不思议处，正是心力不思议处，亦是诸佛神通道力不思议处。<span class="出处">（正）同上</span></p>
<p>●<span class="夹注">以下论四土</span>凡圣同居、方便有余二土，乃约带业往生之凡夫，与断见思惑之小圣而立，不可约佛而论。若约佛论，非但西方四土，全体寂光。即此五浊恶世、三途恶道，自佛视之，何一不是寂光？故曰：“毗卢遮那，遍一切处，其佛所住，名常寂光。”遍一切处之常寂光土，唯满证光明遍照之毗卢遮那法身者，亲得受用耳。余皆分证。若十信以下，至于凡夫，理则有而事则无耳。欲详知者，当细研《弥陀要解》论四土文。而《梵网玄义》，亦复具明。（毗卢遮那，华言光明遍照，亦云遍一切处，乃一切诸佛究竟极果，满证清净法身之通号。圆满报身卢舍那佛亦然。若释迦、弥陀、药师、阿閦等，乃化身佛之各别名号耳。卢舍那，华言净满，以其惑业净尽、福慧圆满，乃约智、断二德所感之果报而言。）又须知实报、寂光，本属一土。约称性所感之果，则云实报。约究竟所证之理，则云寂光。初住初入实报，分证寂光。妙觉乃云上上实报，究竟寂光。是初住至等觉，二土皆属分证。妙觉极果，则二土皆属究竟耳。讲者于实报则唯约分证，于寂光则唯约究竟。寂光无相，实报具足华藏世界海微尘数不可思议微妙庄严。譬如虚空，体非群相，而一切诸相，由空发挥。又如宝镜，虚明洞彻，了无一物，而复胡来胡现，汉来汉现。实报、寂光，即一而二，即二而一。欲人易了，作二土说。<span class="出处">（正）复永嘉某居士书五</span></p>
<p>●<span class="夹注">以下论舍利</span>言舍利者，系梵语，此云身骨，亦云灵骨。乃修行人戒定慧力所成，非炼精气神所成。此殆心与道合，心与佛合者之表相耳。非特死而烧之，其身肉骨发变为舍利。古有高僧沐浴而得舍利者。又雪岩钦禅师剃头，其发变成一串舍利。又有志心念佛，口中得舍利者。又有人刻《龙舒净土文》板，板中出舍利者。又有绣佛、绣经，针下得舍利者。又有死后烧之，舍利无数，门人皆得，有一远游未归，及归致祭像前，感慨悲痛，遂于像前得舍利者。长庆闲禅师焚化之日，天大起风，烟飞三四十里，烟所到处，皆有舍利，遂群收之，得四石余。当知舍利，乃道力所成。丹家不知所以，妄臆是精气神之所炼耳。（正）复郦隐叟书
编者敬按：印大师荼毗之翌晚，检得五色舍利珠百余颗，精圆莹彻，弈弈有光。又有大小舍利花，及血舍利、牙齿舍利（三十二颗）等，共千余粒。在山缁素，莫不惊为希有。又无锡袁德常居士，检得灵骨（骨屑）携归，抵家启视，忽见骨中现有无数舍利，光耀夺目。附此以志景仰。</p>
<p>●佛舍利，更为神变无方。如隋文帝未作皇帝时，一梵僧赠舍利数粒，及登极后视之，则有许多粒（数百），因修五十多座宝塔。阿育王寺之舍利塔，可捧而观，人各异见，或一人一时，有大小高下转变，及颜色转变，及不转变之不同，是不可以凡情测度者。世人以凡情测佛法，故只得其损，不受其益也。<span class="出处">（三）复杨佩文书</span></p>
<p>●<span class="夹注">以下论臂香</span>臂香者，于臂上燃香也。灵峰老人，日持《楞严》、《梵网》二经，故于燃香一事，颇为频数。良以一切众生，无不爱惜自身，保重自身。于他则杀其身，食其肉，心更欢乐。于己则蚊噆芒刺，便难忍受矣。如来于《法华》、《楞严》、《梵网》等大乘经中，称赞苦行。令其燃身臂指，供养诸佛。对治贪心及爱惜保重自身之心。此法于六度中，仍属布施度摄。燃香燃身，皆所谓舍。必须至心恳切，仰祈三宝加被。唯欲自他业消慧朗，罪灭福增。（言自他者，虽实为己，又须以此功德，回向法界众生，故云自他。）绝无一毫为求名闻及求世间人天福乐之心，唯为上求佛道、下化众生而行。则功德无量无边，不可思议。所谓三轮体空，四弘普摄。功德由心愿而广大，果报由心愿而速获。其或心慕虚名，徒以执着之心，效法除着之行。且莫说燃臂香，即将全身通燃，亦是无益苦行。<span class="出处">（正）复丁福保书</span></p>
<p>●<span class="夹注">以下论境界</span>念佛人，临终蒙佛接引，乃生佛感应道交。虽不离想心，亦不得谓独是想心所现，绝无佛圣迎接之事。心造地狱，临终则地狱相现。心造佛国，临终则佛国相现。谓相随心现则可，谓唯心无境则不可。唯心无境，须是圆证唯心之大觉世尊说之，则无过。阁下若说，则堕断灭知见，是破坏如来修证法门之邪说也，可不慎诸？<span class="出处">（正）复顾显微书</span></p>
<p>●来书所说二种邪见，乃以凡夫知见，测度如来境界。此种人，本无有可与谈之资格价值。然佛慈广大，不弃一物，不妨设一方便，以醒彼迷梦。佛由其了无贪心，故感此众宝庄严，诸凡化现，不须人力经营之殊胜境界。岂可与娑婆世界之凡夫境界相比乎？譬如慈善有德之人，心地行为，悉皆正大光明，故其相貌，亦现慈善光华之相。彼固无心求相貌容颜之好，而自然会好。造业之人，其心地龌龊、污秽、凶恶，其面亦随之黯晦、凶恶。彼固唯欲面色之好，令人以己为正大光明之善人。而心地不善，纵求亦了不可得。此约凡夫眼见者。若鬼神，则见善人身有光明。光明之大小，随其德之大小。见恶人则身有黑暗、凶煞等相，其相之大小，亦随恶之大小而现。彼谓《金刚经》为空，不知《金刚经》乃发明理性，未言及证理性而所得之果报。实报无障碍土之庄严，即《金刚经》究竟所得之果报。凡夫闻之，固当疑为无有此事。<span class="出处">（三）复俞慧郁、陈慧昶书</span></p>
<p>●<span class="夹注">以下论神通</span>他心通有种种不同，且约证道者说。如澍庵无论问何书，即能一一诵得清楚，一字不错。其人素未读书，何以如此？以业尽情空，心如明镜。当无人问时，心中一字亦不可得。及至问者将自己先所阅过者见问，彼虽久而不记，其八识田中，已存纳此诸言句之影子。（看佛经亦如此，古人谓一染识神，永为道种，当于此中谛信。）其人以无明锢蔽，了不知觉。而此有他心通者，即于彼心识影子中，明明朗朗见之，故能随问随诵，一无差错。即彼问者未见此书，亦能于余人见者之心识中，为彼诵之。此系以他人之心作己心用。非其心常有许多经书记忆不忘也。<span class="出处">（正）复永嘉某居士书四</span></p>
<p>●<span class="夹注">以下论外道</span>窃以释、道本源，原无二致。其末流支派，实有天殊。佛教教人，最初先修四念处观。观身不净，观受是苦，观心无常，观法无我。既知身、受、心、法，全属幻妄，苦、空、无常、无我、不净，则真如妙性，自可显现矣。道教约原初正传，亦不以炼丹运气、唯求长生为事。后世凡依道教而修者，无一不以此为正宗也。佛教大无不包，细无不举。不但身心性命之道，发挥罄尽无余。即小而世谛中孝弟忠信、礼义廉耻等，亦毫善弗遗。唯于炼丹运气等，绝无一字言及，而且深以为戒。以一则令人知身心为幻妄，一则令人保身心为真实耳。此所谓心，乃指随缘生灭之心，非本有真心也。炼丹一法，非无利益。但可延年益寿，极而至于成仙生天。若曰了生脱死，乃属梦话。<span class="出处">（正）复郦隐叟书</span></p>
<p>●今之外道，遍世间皆是。以佛法深妙，人莫能知。彼遂窃取佛法之名，而不知其义，遂以炼丹运气保身之法，认做了生脱死之法。且彼等既不知生死因何而有，故瞎造谣言，谓炼精化气，炼气化神，炼神还虚，复合一处，为得道。实则完全是识神用事，心性真如实际之理体，绝未梦见。尚自诩云：六祖乱传法，法归在家人，僧家无有法。此语不但说之于口，而且笔之于书。以假毁真，以邪为正，无知无识之人，遂被彼所惑。而彼外道能遍传于世者，得力有二种法。一则秘传，谓一得明师真传，不修即成。故神其说曰：老鼠听见，老鼠都会成，雀子听见，雀子都会成。故其传道时，必须在密室中，小声气说，外面尚要派人巡查，恐有盗听者。二则严示禁令，虽父子夫妇之亲，均不与说，说之必受天谴。故于未传道前，先令发咒，后若反道，则受如何之惨报。发咒以后方传道，此后纵有知其非者，以其惧咒神，宁死也不敢出此道外而学佛法。假使外道去秘传而公开，普令大家同闻，亦不令人发咒，则举世之人，有几个肯入彼道者乎？<span class="出处">（续）与庄慧炬书</span></p>
<p>●<span class="夹注">以下论胜缘</span>人之入道，各有时节因缘。既因《文钞》而知佛法，从事修持，即是皈依。（观此《文钞菁华录》亦然。编者敬注。）不必又复行皈依礼，方为皈依，不行皈依礼，不名皈依也。但愿汝能依到底，不中变，即真皈依。<span class="出处">（三）复金振卿书</span></p>
<p>●夫人宿世果种善根，且无论为学求道，可为出世大事之前茅。即贪瞋痴等烦恼惑业，疾病颠连种种恶报，皆可以作出生死入佛法之因缘，顾其人之能自反与否耳。不能自反，且无论碌碌庸人，为世教之所拘。即晦庵、阳明、靖节、放翁等，虽学问、操持、见地，悉皆奇特卓荦，然亦究竟不能彻悟自心，了脱生死。其学问、操持、见地，虽可与无上妙道作基，由不能自反，竟为入道之障。可知入道之难，真难于登天矣。<span class="出处">（正）复永嘉某居士书一</span></p>
<p>●诸佛以八苦为师，成无上道，是苦为成佛之本。又佛令弟子，最初即修不净观，观之久久，即可断惑证真，成阿罗汉，则不净又为清净之本。北俱卢洲之人，了无有苦，故不能入道。南阎浮提苦事甚多，故入佛道以了生死者，莫能穷数。使世间绝无生老病死、刀兵水火等苦，则人各醉生梦死于逸乐中，谁肯发出世心，以求了生死乎？<span class="出处">（正）复袁福球书</span></p>
                                    </div>
                    <div class="bdr-navigator position-fixed bg-secondary">
        <nav>
            <div class="nav nav-pills" id="navTab" role="tablist">
                <a class="nav-link" href=""
                   data-toggle="popover" data-trigger="hover" data-placement="right" data-content="首页/书籍列表">
                    <i class="bi-house bi"></i>
                                    </a>
                <a class="nav-link" id="outlines-tab" href="#nav-panel-outlines" role="tab"
                   aria-controls="outlines" aria-selected="false"
                   data-toggle="popover" data-trigger="hover" data-placement="right" data-content="目录/科判">
                    <i class="bi-list-ul bi"></i>
                                    </a>
                <a class="nav-link" id="bookmarks-tab" href="#nav-panel-bookmarks" role="tab"
                   aria-controls="bookmarks" aria-selected="false"
                   data-toggle="popover" data-trigger="hover" data-placement="right" data-content="书签">
                    <i class="bi-bookmarks bi"></i>
                                    </a>
                <a class="nav-link" id="config-tab" href="#nav-panel-config" role="tab" aria-controls="config"
                   aria-selected="false"
                   data-toggle="popover" data-trigger="hover" data-placement="right" data-content="设置">
                    <i class="bi-gear bi"></i>
                                    </a>
            </div>
        </nav>
    </div>
    <div class="bdr-panel position-fixed shadow">
        <div class="tab-content" id="navTabPanels">
            <div class="tab-pane fade" id="nav-panel-outlines" role="tabpanel" aria-labelledby="outlines-tab">
                <div class="outlines">
                                            <!-- 印光大师文钞菁华录/_default.outline.html -->
                                                    <div class="outline">
                                <ul>
<li><a href="/印光大师文钞菁华录/圆瑛大师序.html">圆瑛大师序</a></li>
<li><a href="/印光大师文钞菁华录/一、赞净土超胜.html">一、赞净土超胜</a></li>
<li>二、诫信愿真切
<ul>
<li><a href="/印光大师文钞菁华录/二、诫信愿真切/甲、示真信切愿.html">甲、示真信切愿</a></li>
<li><a href="/印光大师文钞菁华录/二、诫信愿真切/乙、劝祛疑生信.html">乙、劝祛疑生信</a></li>
<li><a href="/印光大师文钞菁华录/二、诫信愿真切/丙、勉具足信愿.html">丙、勉具足信愿</a></li>
</ul></li>
<li>三、示修持方法
<ul>
<li><a href="/印光大师文钞菁华录/三、示修持方法/甲、示念佛方法.html">甲、示念佛方法</a></li>
<li><a href="/印光大师文钞菁华录/三、示修持方法/乙、劝兼念观音.html">乙、劝兼念观音</a></li>
<li><a href="/印光大师文钞菁华录/三、示修持方法/丙、明对治习气.html">丙、明对治习气</a></li>
<li><a href="/印光大师文钞菁华录/三、示修持方法/丁、论存心立品.html">丁、论存心立品</a></li>
<li><a href="/印光大师文钞菁华录/三、示修持方法/戊、评修持各法.html">戊、评修持各法</a></li>
<li><a href="/印光大师文钞菁华录/三、示修持方法/己、勉行人努力.html">己、勉行人努力</a></li>
</ul></li>
<li>四、论生死事大
<ul>
<li><a href="/印光大师文钞菁华录/四、论生死事大/甲、警人命无常.html">甲、警人命无常</a></li>
<li><a href="/印光大师文钞菁华录/四、论生死事大/乙、教专仗佛力.html">乙、教专仗佛力</a></li>
<li><a href="/印光大师文钞菁华录/四、论生死事大/丙、示临终切要.html">丙、示临终切要</a></li>
</ul></li>
<li><a href="/印光大师文钞菁华录/五、勉居心诚敬.html">五、勉居心诚敬</a></li>
<li>六、劝注重因果
<ul>
<li><a href="/印光大师文钞菁华录/六、劝注重因果/甲、明因果之理.html">甲、明因果之理</a></li>
<li><a href="/印光大师文钞菁华录/六、劝注重因果/乙、示戒杀之要.html">乙、示戒杀之要</a></li>
</ul></li>
<li><a href="/印光大师文钞菁华录/七、分禅净界限.html">七、分禅净界限</a></li>
<li><a href="/印光大师文钞菁华录/八、释普通疑惑.html">八、释普通疑惑</a></li>
<li>九、谕在家善信
<ul>
<li><a href="/印光大师文钞菁华录/九、谕在家善信/甲、示伦常大教.html">甲、示伦常大教</a></li>
<li><a href="/印光大师文钞菁华录/九、谕在家善信/乙、勖居尘学道.html">乙、勖居尘学道</a></li>
</ul></li>
<li><a href="/印光大师文钞菁华录/十、标应读典籍.html">十、标应读典籍</a></li>
<li><a href="/印光大师文钞菁华录/编者之言.html">编者之言</a></li>
</ul>
                            </div>
                                                            </div>
            </div>
            <div class="tab-pane fade" id="nav-panel-bookmarks" role="tabpanel" aria-labelledby="bookmarks-tab">
                ...
            </div>
            <div class="tab-pane fade" id="nav-panel-config" role="tabpanel" aria-labelledby="config-tab">...config
            </div>
        </div>
    </div>
            </div>
        </div>
        <div class="row">
            <div class="col">
                <div class="bdr-nav-bar bdr-bottom">
                                            <div class="bdr-neighbors bdr-bottom mx-auto">
                            <div class="clearfix">
    <span class="float-left">
    <!--&#10094;-->
        &#171;
            <a href="/印光大师文钞菁华录/七、分禅净界限.html">七、分禅净界限<!--small> : 前页</--small--></a>
        </span>
    <span class="float-right">
            <a href="/印光大师文钞菁华录/九、谕在家善信/index.html"><!--small>后页 : </small-->九、谕在家善信</a>
        &#187;
    <!--&#10095;-->
    </span>
</div>
                        </div>
                                    </div>
            </div>
        </div>
        <div class="row">
            <div class="col my-5"></div>
        </div>
    </div>
        <script src="https://cdnjs.cloudflare.com/ajax/libs/jquery/3.5.1/jquery.min.js"
            integrity="sha512-bLT0Qm9VnAYZDflyKcBaQ2gg0hSYNQrJ8RilYldYQ1FxQYoCLtUjuuRuZo+fjqhx/qtq/1itJ0C2ejDxltZVFg=="
            crossorigin="anonymous"></script>
    <!--script src="https://cdnjs.cloudflare.com/ajax/libs/twitter-bootstrap/4.5.3/js/bootstrap.min.js"
            integrity="sha512-8qmis31OQi6hIRgvkht0s6mCOittjMa9GMqtK9hes5iEQBQE/Ca6yGE5FsW36vyipGoWQswBj/QBm2JR086Rkw=="
            crossorigin="anonymous"></script-->
    <script src="https://cdnjs.cloudflare.com/ajax/libs/twitter-bootstrap/4.5.3/js/bootstrap.bundle.min.js"
            integrity="sha512-iceXjjbmB2rwoX93Ka6HAHP+B76IY1z0o3h+N1PeDtRSsyeetU3/0QKJqGyPJcX63zysNehggFwMC/bi7dvMig=="
            crossorigin="anonymous"></script>

    <script>
        $(function () {
            // nav tab
            $('#navTab .nav-link[role="tab"]').click(function (e) {
                e.preventDefault();
                let tab = $(this);
                if (tab.hasClass('active')) {
                    tab.removeClass('active');
                    tab.attr('aria-selected', false);
                    $(tab.attr('href')).removeClass(['active', 'show']);
                } else {
                    tab.tab('show');
                }
            });
            // popover
            $('[data-toggle="popover"]').popover()
            // outline collapse
            $('.outline li').each(function (x, e) {
                let item = $(e);
                item.find('ul').length ? item.addClass('inode') : '';
            }).click(function (e) {
                e.stopPropagation();
                $(this).toggleClass('active')
            });
            // 章节目录打开到当前页面
            $('.outline a[href="' + decodeURI(window.location.pathname) + '"]').parents('li').addClass('active');
        });
        window.hypothesisConfig = function () {
            return {
                //"openSidebar": true,
                "showHighlights": true
            };
        };
    </script>
    <script async src="https://hypothes.is/embed.js"></script>
</body>
</html>
